Ολοένα και πιο πολλές ευρωπαϊκές χώρες επιστρέφουν σταδιακά στην κανονικότητα δεδομένης της ύφεσης που παρατηρείται πλέον στη γηραια ηπειρο αναφορικά με την πανδημία του κορονοϊού.

Στο Ηνωμένο Βασίλειο εξακολουθούν τα θύματα να είναι εκατοντάδες κάθε ημέρα, ωστόσο η χώρα ανοίγει πλέον για τους ξένους και καθιερώνονται μέτρα για όσους εισέρχονται σε αυτήν.

Από τις 8 Ιουνίου που ξαναρχίζουν σε πιο έντονους ρυθμούς οι πτήσεις, όλοι όσοι φτάνουν στη Βρετανία θα τίθενται σε υποχρεωτική 14ημέρη καραντίνα σε μέρος που θα δηλώνουν κατά την άφιξή τους ή θα τους ορίζεται από το κράτος. Θα ελέγχονται αν πράγματι τηρούν την αυτοαπομόνωση, με το πρόστιμο να ξεπερνά τα 1.000 ευρώ και να φτάνει και στην ποινική δίωξη.

Αρχικά η βρετανική κυβέρνηση είχε πει ότι θα υπάρξουν εξαιρέσεις στις αφίξεις από τη Γαλλία, αλλά μετά από επίπληξη από την ΕΕ ανακοίνωσε ότι δεν θα υπάρξει καμία εξαίρεση.

Την ίδια ώρα στην Γαλλία ο κόσμος περιμένει πως και πως το Σαββατοκύριακο για να ξεχυθεί στις παραλίες και να απολαύσει τον ήλιο. Υπάρχουν σε ισχύ ωστόσο οι κανόνες αποστασιοποιησης που οφείλουν να εφαρμοζονται και για τον λόγο αυτό βρίσκονται σε συναγερμο και οι αστυνομικες αρχες.

Το ίδιο συμβαίνει και στην Ιταλία. Ο κόσμος σπεύδει στις παραλίες. Ωστόσο στην Γένοβα μπορείς σε αυτές να πας για να κολυμπήσεις ή γενικά να αθληθείς (πχ κάνοντας κανό), απαγορεύεται ωστόσο να παραμείνεις για να κάνεις ηλιοθεραπεία. Σε όσους δεν κρατούν τις απαραίτητες αποστάσεις θα τους επιβάλλεται πρόστιμο.

Στην επιπλέον άρση των περιοριστικών μέτρων προχωρούν και οι ισπανικές αρχές. Από την Δευτέρα η χαλάρωση επεκτείνεται και σε Μαδρίτη και Βαρκελώνη, με την επαναλειτουργία εστιατορίων και μπαρ αλλά μόνο σε εξωτερικούς χώρους και στο 50% της κανονικής χωρητικόητάς τους. Επιπλέον ανοίγουν μικρά μαγαζιά, μουσεία, χώροι λατρείας ενώ θα επιτρέπονται και οι οικογενειακές ή φιλικές συγκεντρώσεις σε σπίτια αλλά με μέγιστο αριθμό αυτόν των 10 ατόμων.