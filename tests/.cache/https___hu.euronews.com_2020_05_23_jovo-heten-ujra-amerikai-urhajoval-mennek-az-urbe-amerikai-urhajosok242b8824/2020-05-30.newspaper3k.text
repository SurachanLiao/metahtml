A jövő héten kilenc év után először indul amerikai űrjármű amerikai űrhajósokkal a fedélzetén az űrbe. A NASA engedélyezte a SpaceX rakétameghajtású űrhajójának felszállását.

A két űrhajós úticélja a nemzetközi űrállomás, és nagyon remélik, hogy nem viszik magukkal a koronavírust.

- Orvosi szempontból senki nem javasolja, hogy minden nap teszteljenek minket - mondta Doug Hurley, az egyik asztronauta. - Idáig már kétszer teszteltek minket, és állítólag még egyszer fognak indulás előtt. Ez bőségesen elegendőnek tűnik, különösen annak a fényében, hogy gyakorlatilag március tizenötödike óta folyamatosan karanténban voltunk.

Az Egyesült Államok közel egy évtizede az orosz Roszkozmosz Szojuzaival küldte az űrbe saját űrhajósait. A küldetés úttörő abban az értelemben is, hogy a NASA magáncégekkel - Elon Musk SpaceX-ével és a Boeinggel összefogva készítette el az űrutazáshoz szükséges rakétahajót.