עיקרי פעילות מרכז המידע

מרכז המידע למודיעין ולטרור ע”ש מאיר עמית מפיץ מחקרים ומידע אודות פעילות ארגוני טרור. בתחומי המחקר שלו מצויים ארגוני טרור פלסטינים, ארגוני טרור לבנוניים וארגונים המזוהים עם הג’האד העולמי. חוקרי מרכז המידע עוקבים אחר ההיבטים השונים של פעילות ארגוני הטרור במזרח התיכון ומחוצה לו, מדינות תומכות טרור פיגועי טרור, תשתיות טרוריסטיות, אמצעי לחימה, מימון ארגוני הטרור, כלי תקשורת של ארגוני הטרור ועוד.

בין פרסומי מרכז המידע מחקרי יסוד ופרסומים עיתיים העוסקים במבנה ארגוני הטרור ואמצעי הלחימה שלהם, פעילות ארגוני הטרור, מדינות התומכות בארגוני טרור, התפשטות ארגוני הג’האד העולמי, הרשות הפלסטינית ומדיניותה כלפי הטרור, מימון ארגוני טרור, סיכול פעולות טרור ועוד.

המכון לחקר מודיעין ומדיניות הפועל במסגרת מרכז המידע למודיעין ולטרור עוסק במחקר בנושאי מודיעין. עיקר נושאי עיסוק המכון הם מתודולוגיה של המודיעין, מודיעין וקבלת החלטות ומורשת קהיליית המודיעין הישראלית. המכון לחקר מודיעין ומדיניות מפרסם מאמרים ומחקרי עומק עיתיים. המכון מוציא לאור ביטאון מקצועי חצי שנתי העוסק בסוגיות מתודולוגיות שונות המעסיקות את חוקרי המודיעין בארץ ובעולם. כמו כן עורך המכון סדנאות וימי עיון בנושאים מודיעיניים וכנס בינלאומי שנתי.

פרסומי מרכז המידע למודיעין ולטרור מתורגמים למספר שפות והם מופצים באמצעות אתר האינטרנט והדואר האלקטרוני. האתר זוכה להתעניינות רבה בקרב גולשים ברחבי העולם ופרסומי המרכז מצוטטים על ידי מקבלי החלטות, עיתונאים ומכוני מחקר עמיתים. ניתן לקבל את פרסומי מרכז המידע למודיעין ולטרור באמצעות שירות הדיוור הישיר, אליו ניתן להצטרף באתר האינטרנט.