<div><h2>Kaj dela Svet EU?</h2><h3>1. Oblikuje in sprejema zakonodajo EU</h3><p>Svet ima bistveno vlogo pri sprejemanju odlo&#269;itev v EU.</p><p><b>Oblikuje in sprejema zakonodajne akte</b>, obi&#269;ajno skupaj z Evropskim parlamentom po rednem zakonodajnem postopku, tj. postopku soodlo&#269;anja, ki se uporablja za tista politi&#269;na podro&#269;ja, na katerih ima EU bodisi izklju&#269;no ali deljeno pristojnost z dr&#382;avami &#269;lanicami. V teh primerih Svet sprejema zakonodajo na podlagi predlogov, ki mu jih predlo&#382;i Evropska komisija.</p><h3>2. Usklajuje politike dr&#382;av &#269;lanic</h3><p>Svet je odgovoren za usklajevanje politik dr&#382;av &#269;lanic na posebnih podro&#269;jih, med katera spadajo:</p><ul><li><b>gospodarska in fiskalna politika:</b> Svet usklajuje gospodarsko in fiskalno politiko dr&#382;av &#269;lanic, da bi s tem izbolj&#353;al gospodarsko upravljanje v EU; spremlja njihovo prora&#269;unsko politiko in krepi fiskalni okvir EU; poleg tega se ukvarja tudi s pravnimi in prakti&#269;nimi vidiki evra, finan&#269;nih trgov in kapitalskih tokov; </li><li><b>izobra&#382;evanje, kultura, mladina in &#353;port:</b> Svet sprejema politi&#269;ne okvire EU in delovne na&#269;rte na teh podro&#269;jih, v katerih so dolo&#269;ene prednostne naloge za sodelovanje med dr&#382;avami &#269;lanicami in Komisijo;</li><li><b>politika zaposlovanja:</b> &#160;Svet na podlagi sklepov Evropskega sveta o stanju na podro&#269;ju zaposlovanja v EU oblikuje letne smernice in priporo&#269;ila za dr&#382;ave &#269;lanice.</li></ul><h3>3. Oblikuje skupno zunanjo in varnostno politiko EU</h3><p>Svet na podlagi smernic Evropskega sveta <b>dolo&#269;a in izvaja zunanjo in varnostno politiko EU</b>, kar vklju&#269;uje tudi razvojno in humanitarno pomo&#269; EU, obrambo in trgovino. <b>Skupaj z visokim predstavnikom</b> Unije za zunanje zadeve in varnostno politiko zagotavlja enotnost, doslednost in u&#269;inkovitost zunanjega delovanja EU.&#160;</p><h3>4. Sklepa mednarodne sporazume</h3><p>Svet <b>daje mandat</b> Komisiji, da se v imenu EU pogaja o sporazumih med EU ter dr&#382;avami, ki niso &#269;lanice EU, in mednarodnimi organizacijami. Po koncu pogajanj sprejme <b>odlo&#269;itev o podpisu in sklenitvi</b> sporazuma, ki temelji na predlogu Komisije. Prav tako <b>sprejme kon&#269;ni sklep</b> o sklenitvi sporazuma, potem ko sklenitev odobri Evropski parlament (velja za podro&#269;ja, za katera je potrebno soodlo&#269;anje) in ko sporazum ratificirajo vse dr&#382;ave &#269;lanice EU.</p><p>Ti sporazumi lahko zajemajo &#353;iroka podro&#269;ja, kot so trgovina, sodelovanje in razvoj, ali pa zadevajo specifi&#269;ne teme, kot so tekstil, ribolov, carina, promet, znanost, tehnologija itn.&#160;</p><h3>5. Sprejema prora&#269;un EU</h3><p>Svet <b>sprejema prora&#269;un EU</b> skupaj s Parlamentom.</p><p>Prora&#269;unsko obdobje pokriva koledarsko leto. Prora&#269;un se obi&#269;ajno sprejme decembra in se za&#269;ne uporabljati 1. januarja naslednje leto.</p>




















            

            
    <p class="clearfix"></p>
     



            
                

            




    <p class="time-wrapper">
            Zadnji&#269; pregledano
            17. julij 2019
        </p>
    





    <a href="" class="council-link feedback-form-trigger d-block" title="Ali ta stran ne deluje pravilno?">Ali ta stran ne deluje pravilno?</a>

    
                    <p class="h4 modal-title">Ali ta stran ne deluje pravilno?</p>
                <p class="modal-body">
                    
                </p>
            


        </div>