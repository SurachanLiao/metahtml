<div><p><strong>Voxeurop: Quali sono le ambizioni della coalizione civica &#8220;Citizens Take Over Europe&#8221; riguardo alla Conferenza sul futuro dell&#8217;Europa? Cosa vi ha portati a fondarla? La Conferenza non &#232; sufficiente?</strong></p>
<p><strong>Michele Fiorillo:</strong>&#160;La crisi causata dal Covid-19 ha trasformato una tragica pandemia globale in una crisi sistemica dell&#8217;Unione europea. La Conferenza sul futuro dell&#8217;Europa, che avrebbe dovuto aprirsi a Dubrovnik il 9 maggio, &#232; stata rimandata a data da destinarsi. In ogni caso, non c&#8217;&#232; stato alcun accordo ufficiale tra la Commissione, il Parlamento e il Consiglio europei sullo scopo, la metodologia o gli obiettivi della Conferenza. Sulla base delle loro proposte numerose organizzazioni della societ&#224; civile hanno criticato l&#8217;organizzazione della Conferenza e la sua metodologia per aver assegnato ai cittadini un ruolo marginale: ad esempio, non &#232; stato preso in considerazione nessuno degli innovativi e stimolanti metodi partecipativi promossi dai cittadini e applicati con successo in Irlanda o in Belgio di recente.</p>
<p>L&#8217;ambizione di&#160;<a href="https://citizenstakeover.eu/"><strong>Citizens Take Over Europe</strong></a>&#160;&#232; quella di dimostrare che siamo pronti a prendere in mano la situazione e a dire la nostra sul nostro futuro, mettendo cittadini e residenti al centro della discussione sul futuro dell&#8217;Europa. Non solo: pensiamo che sia cruciale organizzarsi al di l&#224; dei confini per ottenere l&#8217;Europa che vogliamo: un&#8217;Europa che protegga e da proteggere.</p>
<p><strong>&#200; l&#8217;inizio di un processo di lungo corso guidato dai cittadini? Potrebbe descriverlo?</strong></p>
<p><strong>Michele Fiorillo:</strong>&#160;Il 9 maggio sancir&#224; la prima tappa dell&#8217;apertura di uno spazio pubblico transnazionale. Una Conferenza dei Cittadini sul futuro dell&#8217;Europa, nella forma di un&#8217;Assemblea di Cittadini Europei, sarebbe un potente strumento per organizzare questa mobilitazione civica. Esperienze come l&#8217;Assemblea dei Cittadini in Irlanda o il G1000 hanno mostrato che i cittadini posono deliberare insieme per il bene comune. Il 9 maggio renderemo pubbliche le basi di una &#8220;dichiarazione Schuman&#8221; civica, facendo partire una Conferenza dei cittadini europei autogestita che si svolger&#224; almeno per i prossimi due anni e nella quale potremo dire la nostra sul nostro presente e sul nostro futuro. Dobbiamo garantire che la partecipazione dei cittadini e della societ&#224; civile siano al centro di tutte le iniziative per il futuro dell&#8217;Europa.</p>
<p>Dobbiamo introdurre un&#8217;energia che, partendo dal basso, ci permetta di reimmaginare la nostra relazione con l&#8217;Europa in un momento in cui la governance top-down sta mettendo in pericolo l&#8217;idea di solidariet&#224; europea, con il rischio di accentuare le divisioni gi&#224; presenti nella societ&#224;. Questo processo potrebbe anche portare alla nascita di un potere costituente civico capace di creare un autentico&#160;demos&#160;europeo &#8211; o anche una&#160;nazione&#160;europea &#8211; e, in ultima istanza, una&#160;Costituzione&#160;democratica dell&#8217;Unione europea. Perch&#233; ci&#242; sia possibile, abbiamo bisogno del nostro &#8220;giuramento europeo della Pallacorda&#8221; &#8211; forse in collaborazione con il Parlamento europeo, con i cittadini e le organizzazioni che vogliano unirsi a noi in questo ambizioso esperimento. Questo &#232; il momento giusto.</p>
<p><strong>Come vede il ruolo di crescente importanza dei gruppi civili nella modifica del progetto europeo, al momento fragile? Qual &#232; il loro potere?</strong></p>
<p><strong>Marta Cillero</strong>&#160;La coalizione Citizens Take Over Europe e i cittadini di tutta Europa hanno moltiplicato le petizioni, le lettere aperte e i progetti nel corso delle crisi finanziarie, sanitarie e migratorie. Per la prima volta, con il nostro piano per rinnovare la democrazia, sfidiamo le istituzioni riunendo le organizzazioni europee di cittadini come mai prima. Il nostro ruolo come societ&#224; civile transnazionale &#232; quello di avviare il nostro processo di costruzione del futuro dell&#8217;Europa, amplificando le voci spesso marginalizzate e inascoltate che istituzioni e governi non possono ignorare.</p>
<p>Abbiamo bisogno della nostra Conferenza dei cittadini europei: un&#8217;assemblea transnazionale capace di evocare le visioni e le ambizioni di cui i nostri leader non sono tragicamente capaci. Secondo noi i milioni di cittadini e residenti in Europa, vittime in prima persona della pandemia di Covid-19, si accorgono dell&#8217;impatto diretto della mancanza di solidariet&#224; tra gli stati membri dell&#8217;Unione. Una societ&#224; civile organizzata ha la responsabilit&#224; di aprire uno spazio politico che permetta a ogni europeo di esprimere le proprie preoccupazioni, e crediamo che adesso sia il momento giusto per esigere il canale giusto per raggiungere le istituzioni e garantire ai cittadini un ruolo centrale nel processo decisionale.</p>
<p><strong>Stanno lavorando a fianco dei partiti politici o, talvolta, insieme a loro? Quali sono i loro riferimenti nel mondo della politica?</strong></p>

<p><strong>Marta Cillero:</strong>I vari gruppi della societ&#224; civile devono lavorare al fianco dei partiti politici per preservare il loro ruolo di contrappeso rispetto alle tradizionali strutture governative e la loro capacit&#224; di chiamare in causa la responsabilit&#224; delle autorit&#224; per ci&#242; che riguarda i bisogni dei cittadini. La nostra missione &#232; anche quella di proporre ai cittadini alternative su come governarci meglio, creare le condizioni per prendere delle decisioni che mettano gli individui al centro dell&#8217;Europa. Relazioni e alleanze in politica sono essenziali per raggiungere i nostri scopi: dobbiamo lavorare con le autorit&#224; tradizionali per stabilire le basi di una democrazia autenticamente partecipativa in Europa. Tuttavia, il desiderio di cambiamento dei cittadini rischia spesso di essere strumentalizzato e utilizzato per legittimare le azioni di governi e partiti politici. In Francia, ad esempio, dove un&#8217;autentica Conferenza dei Cittadini sul Cambiamento Climatico (<a href="https://conventioncitoyennepourleclimat.fr/">Convention Citoyenne pour le Climat</a>) si &#232; tenuta fino ad aprile 2020, ci sono ancora&#160;<a href="https://www.francetvinfo.fr/sante/maladie/coronavirus/tribune-nouslespremiers-elus-personnalites-publiques-ou-citoyens-ils-s-adressent-a-emmanuel-macron-pour-dessiner-le-monde-dapres_3937031.html">dubbi</a>&#160;se le politiche auspicate dai cittadini diverranno effettivamente realt&#224;. In quanto attori della societ&#224; civile, abbiamo il dovere di essere sempre al corrente di questa tensione nell&#8217;ambito della cooperazione con la politica tradizionale.</p>
<p>La societ&#224; civile &#232; ancorata debolemente nel sistema decisionale dell&#8217;Unione europea, e viene facilmente ignorata: ecco perch&#233; &#232; cos&#236; importante sfruttare questa crisi senza precedenti per creare un&#8217;unit&#224; tra i differenti attori civili dispersi in Europa, e organizzarsi prendendo l&#8217;iniziativa in modi che non possono essere ignorati.</p>
<p><strong>Quanto efficaci sono le loro azioni e proposte per riportare in auge i valori di cooperazione, uguaglianza e solidariet&#224;, inizialmente al centro del progetto europeo originario?</strong></p>
<p><strong>Martin Pairet:</strong>&#160;Durante le crisi dei decenni precedenti, la politica europea non &#232; riuscita a estendere la solidariet&#224; ai pi&#249; emarginati, ai Rom, ai migranti e altre categorie di cittadini. Troppo spesso, da attori della societ&#224; civile, ci sentiamo dire che questo fallimento &#232; dovuto all&#8217;assenza di competenze delle istituzioni europee in alcune aree, come l&#8217;immigrazione e la sanit&#224;. Tuttavia, spesso, delle soluzioni alternative esistono, e potrebbero essere realizzate; il rimpallo tra le autorit&#224; nazionali e le istituzioni europee non serve a sfuggire alle rispettive responsabilit&#224;. Milioni di persone si sono organizzate attraverso i confini per sostenere gli individui ai margini della societ&#224; e hanno elaborato delle piattaforme alternative di governance locale che reinventano il modo di vivere e di decidere delle nostre vite. Le loro azioni hanno mostrato il ventaglio di possibili alternative gi&#224; messe in pratica dai cittadini stessi.</p>
<p><strong>Come si sono persi questi valori e perch&#233; la governance</strong>&#160;<strong>top-down</strong>&#160;<strong>non &#232; riuscita a venire incontro ai bisogni degli europei? La societ&#224; civile riesce a rafforzare una democrazia indebolita in un numero sempre crescente di stati membri?</strong></p>
<p><strong>Michele Fiorillo:</strong>&#160;Il progetto europeo &#232; bloccato da pi&#249; di dieci anni. Delle &#8220;ragioni di Stato&#8221; conflittuali stanno bloccando il Consiglio europeo, e l&#8217;Unione non pu&#242; operare come potrebbe, con una governance pi&#249; democratica e transnazionale, che guardi all&#8217;Europa come un&#8217;unica realt&#224;. Abbiamo un mercato comune, ma non delle politiche sociali comuni, e questo danneggia la legittimit&#224; dell&#8217;Ue, incoraggiando le forze nazionaliste e populiste. Senza la costruzione di un contrappeso civile transnazionale, capace di mettere pressione al Consiglio e alle altre istituzioni, l&#8217;Europa non far&#224; altri passi decisivi nella direzione necessaria.</p>
<p>Nessuno stato si salver&#224; da solo dalla catastrofe del Covid-19 se non cooperer&#224; con gli altri per avere un&#8217;Unione pi&#249; forte, e l&#8217;Ue non potr&#224; adempiere alle proprie responsabilit&#224; di solidariet&#224; globale nei confronti degli altri paesi se agisce in maniera frammentaria e rinchiusa in s&#233; stessa. Crediamo che i cittadini europei si rendano conto del problema ogni giorno di pi&#249;. E siamo sicuri che l&#8217;Europa cambier&#224; e diverr&#224; pi&#249; democratica, libera e ugualitaria, anche attraverso il processo di cambiamento dal basso verso l&#8217;alto nel quale stiamo invitando tutti a partecipare, cos&#236; da creare uno spazio pubblico europeo permanente e transnazionale per le decisioni e la partecipazione dei cittadini.</p>
<p>L&#8217;iniziativa &#8220;Citizens Take Over Europe&#8221; &#232; frutto dello sforzo congiunto di un gruppo in continua espansione di organizzazioni della societ&#224; civile, attualmente composto da: Alliance4Europe, Another Europe is Possible, Bundesnetzwerk B&#252;rgerschaftliches Engagement, CIVICO Europa, Democracy International, European Alternatives, European Civic Forum, European Democracy Lab, European Women Alliance, EUmans, Mehr Demokratie, New Europeans, The ECI Campaign, Eurotopia, The Good Lobby, e WeMove Europe.</p>
        </div>