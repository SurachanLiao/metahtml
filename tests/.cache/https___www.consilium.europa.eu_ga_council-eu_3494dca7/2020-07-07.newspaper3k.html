<div><h2>Cad a bh&#237;onn ar bun ag Comhairle an Aontais Eorpaigh?</h2><h3>1. D&#233;anann s&#237; dl&#237;the an Aontais a a chaibidli&#250; agus a ghlacadh</h3><p>T&#225; r&#243;l r&#237;th&#225;bhachtach ag an gComhairle i bpr&#243;iseas cinnteoireachta an Aontais.</p><p>D&#233;anann s&#237; <b>gn&#237;omhartha reachtacha a chaibidli&#250; agus a ghlacadh</b> i gcomhar le Parlaimint na hEorpa, den chuid is m&#243;, tr&#237; bh&#237;thin an ghn&#225;thn&#243;s imeachta reachtaigh, n&#243; 'an chomhchinnteoireacht' mar a thugtar air freisin. &#218;s&#225;idtear an chomhchinnteoireacht do r&#233;ims&#237; beartais &#225;it a bhfuil inni&#250;lacht eisiach n&#243; inni&#250;lacht roinnte ag an Aontas leis na Ballst&#225;it. Sna c&#225;sanna seo, ritheann an Chomhairle reachta&#237;ocht ar bhonn togra&#237; a chuireann an Coimisi&#250;n Eorpach faoina br&#225;id.</p><h3>2. D&#233;anann s&#237; beartais na mBallst&#225;t a chomhord&#250;</h3><p>T&#225; an Chomhairle freagrach as beartais na mBallst&#225;t i r&#233;ims&#237; &#225;irithe a chomhord&#250;, amhail:</p><ul><li><b>beartais eacnama&#237;ocha agus fhioscacha:</b>  D&#233;anann an Chomhairle beartais eacnama&#237;ocha agus fhioscacha na mBallst&#225;t a chomhord&#250; chun rialachas eacnama&#237;och san Aontas a neart&#250;, d&#233;anann s&#237; faireach&#225;n ar a gcuid beartas buis&#233;adach agus treis&#237;onn s&#237; creat fioscach an Aontais, agus pl&#233;ann s&#237; freisin le gn&#233;ithe dl&#237;thi&#250;la agus praitici&#250;la an euro, na marga&#237; airgeadais agus gluaiseachta&#237; caipitil  </li><li><b>oideachas, cult&#250;r, an &#243;ige agus sp&#243;rt:</b>  Glacann an Chomhairle creata&#237; beartais agus pleananna oibre an Aontais sna r&#233;ims&#237; sin, lena leagtar amach na tosa&#237;ochta&#237; i nd&#225;il le comhar idir na Ballst&#225;it agus an Coimisi&#250;n</li><li><b>beartas fosta&#237;ochta:</b>  &#160;Dr&#233;achta&#237;onn an Chomhairle treoirl&#237;nte agus molta&#237; bliant&#250;la do na Ballst&#225;it, bunaithe ar choncl&#250;id&#237; &#243;n gComhairle Eorpach maidir le fosta&#237;ocht san Aontas</li></ul><h3>3. Forbra&#237;onn s&#237; comhbheartas eachtrach agus sl&#225;nd&#225;la an Aontais</h3><p>D&#233;anann s&#237; beartas eachtrach agus sl&#225;nd&#225;la an Aontais a <b>shaini&#250; agus a chur chun feidhme</b> ar bhonn treoirl&#237;nte a leagann an Chomhairle Eorpach s&#237;os. &#193;ir&#237;tear leis sin cabhair forbartha agus dhaonn&#250;il an Aontais, cosaint agus tr&#225;d&#225;il. <b>I gcomhar le hArdionada&#237;</b> an Aontais do Ghn&#243;tha&#237; Eachtracha agus don Bheartas Sl&#225;nd&#225;la, &#225;irith&#237;onn an Chomhairle, go mb&#237;onn gn&#237;omha&#237;ocht sheachtrach an Aontais aontaithe, comhsheasmhach agus &#233;ifeachtach.&#160;</p><h3>4. Tugann s&#237; comhaontuithe idirn&#225;isi&#250;nta chun cr&#237;che</h3><p>Is &#237; an Chomhairle <b>a thugann sainord&#250;</b> don Choimisi&#250;n caibidl&#237;ocht a dh&#233;anamh thar ceann an Aontais ar chomhaontuithe idir an tAontas agus t&#237;ortha nach bhfuil san Aontas agus eagra&#237;ochta&#237; idirn&#225;isi&#250;nta. Agus an idirbhearta&#237;ocht d&#233;anta, d&#233;anann an Chomhairle <b>cinneadh maidir leis an gcomhaont&#250; a sh&#237;ni&#250; agus a thabhairt chun cr&#237;che</b>, bunaithe ar thogra &#243;n gCoimisi&#250;n. Is &#237; an Chomhairle <b>a ghlacann an cinneadh deiridh</b> freisin chun an comhaont&#250; a thabhairt chun cr&#237;che, a luaithe is at&#225; a toili&#250; tugtha ag an bParlaimint (rud at&#225; ag teast&#225;il i r&#233;ims&#237; at&#225; faoi r&#233;ir na comhchinnteoireachta) agus nuair at&#225; s&#233; daingnithe ag Ballst&#225;it uile an Aontais.</p><p>D'fh&#233;adfa&#237; r&#233;imse leathan a chl&#250;dach sna comhaontuithe sin, amhail tr&#225;d&#225;il, comhar agus forbairt, n&#243; d'fh&#233;adfaid&#237;s pl&#233; le h&#225;bhair ar leith amhail teicst&#237;l&#237;, iascach, custaim, iompar, eola&#237;ocht agus teicneola&#237;ocht, etc.&#160;</p><h3>5. Glacann s&#237; buis&#233;ad an Aontais</h3><p>Is &#237; an Chomhairle a <b>ghlacann buis&#233;ad an Aontais</b> i gcomhar le Parlaimint na hEorpa.</p><p>Cl&#250;da&#237;onn tr&#233;imhse an bhuis&#233;id bliain f&#233;ilire. Glactar &#233; de ghn&#225;th i m&#237; na Nollag agus cuirtear t&#250;s feidhme leis an 1 Ean&#225;ir an bhliain ina dhiaidh sin.</p>




















            

            
    <p class="clearfix"></p>
     



            
                

            




    <p class="time-wrapper">
            Athbhreithnithe go deireanach an
            17 I&#250;il 2019
        </p>
    





    <a href="" class="council-link feedback-form-trigger d-block" title="An bhfuil rud &#233;igin cearr leis an leathanach seo?">An bhfuil rud &#233;igin cearr leis an leathanach seo?</a>

    
                    <p class="h4 modal-title">An bhfuil rud &#233;igin cearr leis an leathanach seo?</p>
                <p class="modal-body">
                    
                </p>
            


        </div>