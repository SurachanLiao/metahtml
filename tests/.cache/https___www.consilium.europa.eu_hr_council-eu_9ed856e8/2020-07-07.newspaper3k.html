<div><h2>&#352;to radi Vije&#263;e EU-a?</h2><h3>1. Pregovara o zakonima EU-a i donosi ih</h3><p>Vije&#263;e je nezaobilazan donositelj odluka u EU-u.</p><p>U ve&#263;ini slu&#269;ajeva Vije&#263;e <strong>pregovara o zakonodavnim aktima i donosi ih</strong> zajedno s Europskim parlamentom putem redovnog zakonodavnog postupka poznatog i kao "suodlu&#269;ivanje".&#160;Postupkom suodlu&#269;ivanja koristi se u podru&#269;jima politike za koja je nadle&#382;an samo EU ili su u zajedni&#269;koj nadle&#382;nosti EU-a i dr&#382;ava &#269;lanica. U tim slu&#269;ajevima Vije&#263;e donosi zakone na osnovi prijedloga koje je podnijela Europska komisija.</p><h3>2. Koordinira politike dr&#382;ava &#269;lanica</h3><p>Vije&#263;e je odgovorno za koordiniranje politika dr&#382;ava &#269;lanica u odre&#273;enim podru&#269;jima kao &#353;to su:</p><ul><li><strong>ekonomska i fiskalna politika:</strong> Vije&#263;e koordinira ekonomsku i fiskalnu politiku dr&#382;ava &#269;lanica kako bi oja&#269;alo ekonomsko upravljanje u EU-u, prati njihove prora&#269;unske politike i ja&#269;a fiskalni okvir EU-a te se tako&#273;er bavi pravnim i prakti&#269;nim aspektima upotrebe eura, financijskim tr&#382;i&#353;tima te kretanjima kapitala</li><li><strong>obrazovanje, kultura, mladi i sport:</strong> Vije&#263;e u tim podru&#269;jima donosi okvire politike EU-a i planove rada kojima se utvr&#273;uju prioriteti za suradnju izme&#273;u dr&#382;ava &#269;lanica i Komisije</li><li><strong>politika zapo&#353;ljavanja:</strong> &#160;Vije&#263;e sastavlja godi&#353;nje smjernice i preporuke za dr&#382;ave &#269;lanice koje se temelje na zaklju&#269;cima Europskog vije&#263;a o stanju u podru&#269;ju zapo&#353;ljavanja u EU-u</li></ul><h3>3. Razvija zajedni&#269;ku vanjsku i sigurnosnu politiku EU-a</h3><p>Vije&#263;e <strong>definira i provodi</strong> zajedni&#269;ku vanjsku i sigurnosnu politiku EU-a na osnovi smjernica koje utvr&#273;uje Europsko vije&#263;e. To uklju&#269;uje razvojnu i humanitarnu pomo&#263; EU-a, obranu i trgovinu. <strong>Zajedno s Visokim predstavnikom</strong> Unije za vanjske poslove i sigurnosnu politiku Vije&#263;e osigurava jedinstvo, dosljednost i u&#269;inkovitost vanjskog djelovanja EU-a.&#160;</p><h3>4. Sklapa me&#273;unarodne sporazume</h3><p>Vije&#263;e <strong>ovla&#353;&#263;uje</strong> Komisiju da u ime EU-a pregovara o sporazumima izme&#273;u EU-a i zemalja ne&#269;lanica te me&#273;unarodnih organizacija. Na kraju pregovora Vije&#263;e na temelju Komisijina prijedloga <strong>odlu&#269;uje o potpisivanju i sklapanju</strong> sporazuma. Vije&#263;e <strong>donosi kona&#269;nu odluku</strong> o sklapanju sporazuma, nakon suglasnosti Europskog parlamenta (koja je potrebna u podru&#269;jima na koja se primjenjuje postupak suodlu&#269;ivanja) i ratifikacije sporazuma u svim dr&#382;avama &#269;lanicama EU-a.</p><p>Sporazumi mogu obuhva&#263;ati &#353;iroka podru&#269;ja poput trgovine, suradnje i razvoja ili odre&#273;ene sektore kao &#353;to su tekstilna industrija, ribarstvo, carine, promet, znanost i tehnologija itd.&#160;</p><h3>5. Donosi prora&#269;un EU-a</h3><p>Vije&#263;e s Parlamentom <strong>donosi prora&#269;un EU-a</strong>.</p><p>Prora&#269;un se odnosi na razdoblje od jedne kalendarske godine. Obi&#269;no se donosi u prosincu i na snazi je od 1. sije&#269;nja sljede&#263;e godine.</p>




















            

            
    <p class="clearfix"></p>
     



            
                

            




    <p class="time-wrapper">
            Posljednji put pregledano
            17. srpnja 2019.
        </p>
    





    <a href="" class="council-link feedback-form-trigger d-block" title="Postoji li pogre&#353;ka na ovoj stranici?">Postoji li pogre&#353;ka na ovoj stranici?</a>

    
                    <p class="h4 modal-title">Postoji li pogre&#353;ka na ovoj stranici?</p>
                <p class="modal-body">
                    
                </p>
            


        </div>