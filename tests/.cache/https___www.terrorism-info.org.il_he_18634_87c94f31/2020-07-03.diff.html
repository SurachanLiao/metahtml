<style> ins { background-color: #00ff00; }
del {background-color: #ff0000} </style><article id="post-20800" class="post-20800 post type-post status-publish format-standard hentry category-1105 category-1065"><p></p><p>1. במהלך חודש מרץ 2007 ביצעו כוחות הביטחון הישראלים גל מעצרים בקלקיליה במהלכו נעצרו 19 פעילי חמא"ס.  מחקירת העצורים עולה כי תשתית החמא"ס בקלקיליה נערכה לביצוע פיגועי תופת במתווים שונים במהלך חג הפסח  ובתוכם גם ביצוע פיגוע התאבדות באזור תל- אביב. </p> <p>2. מחקירת פעילי החמא"ס עולים הפרטים הבאים אודות פיגוע ההתאבדות: </p> <blockquote><p>א. הפיגוע אמור היה להתבצע באזור תל- אביב באמצעות מכונית תופת מסחרית עמוסה בכ- 100 ק"ג חומר נפץ.  מכונית התופת הוכנה ואף הוחדרה לשטח ישראל  כשהיא מלאה במטעני נפץ רבי עוצמה וברסס רב. </p> <p>ב. המחבל המתאבד הגיע עם מכונית התופת למרכז הארץ  אולם הפיגוע לא יצא לפועל  ומכונית התופת הוחזרה בסופו של דבר לקלקיליה. בעת ביצוע גל המעצרים באזור קלקיליה התפוצצה מכונית התופת כתוצאה מ"תאונת עבודה". </p> <p>ג. המחבל המתאבד הינו בעל תעודת זהות ישראלית  אותה קיבל במסגרת איחוד משפחות , בהיותו בן של תושב קלקיליה שהתחתן עם תושבת טייבה. הדבר איפשר לו להיכנס לישראל והקל על איסוף המידע לקראת הפיגוע. כמו כן איפשר הדבר לתשתית חמא"ס בקלקיליה להשתמש במכונית של המחבל המתאבד הנושאת לוחית זיהוי ישראלית.</p> </blockquote> <p class="style1">סיכום והערכה </p> <p>3. חקירת פעילי חמא"ס בקלקיליה העלתה כי התשתית הנרחבת של החמא"ס עברה משלב של התארגנות ו"בניין הכוח" לשלב של הפעלת חוליות הטרור וביצוע פיגועים , ובכללם גם פיגוע התאבדות בישראל. תשתית זאת עדיין עוסקת  בתכנון פיגועי תופת, כולל כאלו האמורים להתבצע בטווח הזמן המיידי. </p> <p>4. מיקומה הגיאוגרפי של קלקיליה בסמיכות לערים במרכזה של ישראל מאפשר תנועה ערה של ישראלים הנכנסים לעיר ויוצאים ממנה הן על רקע עסקי והן לצורכי פעילות פלילית. כוחות הביטחון הישראלים אינם מונעים זאת על מנת להימנע מפגיעה במרקם החיים של תושבי קלקיליה והאזור. הדבר נוצל ע"י תשתית חמא"ס לשם שיגור המחבל המתאבד לפיגוע התאבדות בישראל. זהו גם מקרה נוסף  של שימוש בתעודת זהות ישראלית, שניתנה במסגרת איחוד המשפחות, לשם ביצוע פיגועים ואיסוף מודיעין למבצע בשטח ישראל.</p> <p>5. יוזכר כי תשתית החמא"ס בקלקיליה, אליה משתייכים הפעילים שנעצרו, היתה מעורבת בעבר בפיגועי התאבדות קטלניים דוגמת הפיגוע במועדון הדולפינריום בת"א ב-1 ביוני 2001 (21 הרוגים ו- 83 פצועים). גל המעצרים האחרון ממחיש כי התשתית הצליחה לשקם עצמה  ולהגיע לידי מוכנות מבצעית  לביצוע פיגועים. מעבר לכך, האירוע ממחיש גם כי גם לאחר ההתפתחויות הפוליטיות האחרונות, ובמרכזן הקמת ממשלת אחדות לאומית ואימוץ "היוזמה הערבית" ע"י פסגת ריאד, ארגוני הטרור, ובתוכם גם הזרוע המבצעית-טרוריסטית של החמא"ס, ממשיכים במאמצים להוציא לפועל פיגועי תופת קטלניים בישראל. </p> <p>1 <ins><span class="fn">על פי דיווח שירות ביטחון כללי. </span></ins> </p> </article> <p align="center"><del><a href="#">לראש העמוד Link: # </a></del></p><del> </del><p align="center"><del></del></p><del> </del><p><del></del></p><del> </del><h2 class="related-articles-header"><del></del></h2><p class="bottom"><del>מאמרים נוספים בתחום</del></p><del> </del><p><del></del></p>