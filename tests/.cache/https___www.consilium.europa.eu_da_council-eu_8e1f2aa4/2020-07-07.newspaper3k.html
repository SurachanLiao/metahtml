<div><h2>Hvad laver EU-R&#229;det?</h2><h3>1. Forhandler og vedtager EU-lovgivning</h3><p>R&#229;det er en vigtig beslutningstager i EU.</p><p>Det  <b>forhandler og vedtager retsakter</b>, som oftest sammen med Europa-Parlamentet efter den almindelige lovgivningsprocedure, ogs&#229; kaldet f&#230;lles beslutningstagning. F&#230;lles beslutningstagning bruges p&#229; politikomr&#229;der, hvor EU har enekompetence eller deler kompetencen med medlemsstaterne. I disse tilf&#230;lde lovgiver R&#229;det p&#229; grundlag af forslag fra Europa-Kommissionen.</p><h3>2. Koordinerer medlemsstaternes politikker</h3><p>R&#229;det er ansvarligt for at koordinere medlemsstaternes politikker p&#229; s&#230;rlige omr&#229;der, f.eks.:</p><ul><li><b>&#248;konomiske politikker og finanspolitikker:</b> R&#229;det koordinerer medlemsstaternes &#248;konomiske politikker og finanspolitikker for at styrke den &#248;konomiske styring i EU, overv&#229;ger deres budgetpolitik og styrker EU's finanspolitiske rammer samt besk&#230;ftiger sig ogs&#229; med euroens retlige og praktiske aspekter, finansmarkederne og kapitalbev&#230;gelserne</li><li><b>uddannelse, ungdom, kultur og sport:</b> R&#229;det vedtager EU's politikrammer og arbejdsplaner p&#229; disse omr&#229;der, hvor prioriteterne for samarbejdet mellem medlemsstaterne og Kommissionen opstilles</li><li><b>besk&#230;ftigelsespolitik:</b> R&#229;det fastl&#230;gger hvert &#229;r retningslinjer og henstillinger til medlemsstaterne p&#229; grundlag af Det Europ&#230;iske R&#229;ds konklusioner om besk&#230;ftigelsessituationen i EU</li></ul><h3>3. Udformer EU's f&#230;lles udenrigs- og sikkerhedspolitik</h3><p>R&#229;det  <b>definerer og gennemf&#248;rer</b>  EU's udenrigs- og sikkerhedspolitik p&#229; grundlag af retningslinjer fra Det Europ&#230;iske R&#229;d. Dette omfatter ogs&#229; EU's udviklingsbistand og humanit&#230;re bistand, forsvar og handel.  <b>Sammen med</b>  Unionens  <b>h&#248;jtst&#229;ende repr&#230;sentant</b>  for udenrigsanliggender og sikkerhedspolitik sikrer R&#229;det, at EU's optr&#230;den udadtil fremst&#229;r som en helhed og er sammenh&#230;ngende og effektiv.&#160;</p><h3>4. Indg&#229;r internationale aftaler</h3><p>R&#229;det  <b>giver</b>  Kommissionen  <b>mandat</b>  til p&#229; EU's vegne at forhandle aftaler mellem EU og ikke-EU-lande og internationale organisationer. N&#229;r forhandlingerne er afsluttet, tr&#230;ffer R&#229;det  <b>beslutning om undertegnelse og indg&#229;else</b>  af aftalen p&#229; grundlag af et forslag fra Kommissionen. R&#229;det  <b>vedtager</b>  ogs&#229;  <b>den endelige afg&#248;relse</b>  om at indg&#229; aftalen, n&#229;r Europa-Parlamentet har givet sin godkendelse (kr&#230;ves p&#229; omr&#229;der med f&#230;lles beslutningstagning), og den er ratificeret af alle EU-medlemsstater.</p><p>Disse aftaler kan d&#230;kke en bred vifte af omr&#229;der, som f.eks. handel, samarbejde og udvikling, eller de kan omhandle specifikke emner s&#229;som tekstiler, fiskeri, told, transport, videnskab og teknologi osv.&#160;</p><h3>5. Vedtager EU's budget</h3><p>R&#229;det  <b>vedtager EU's budget</b>  sammen med Europa-Parlamentet.</p><p>Budgetperioden d&#230;kker et kalender&#229;r. Det vedtages som regel i december og tr&#230;der i kraft den 1. januar det f&#248;lgende &#229;r.</p>




















            

            
    <p class="clearfix"></p>
     



            
                

            




    <p class="time-wrapper">
            Senest ajourf&#248;rt den
            17. juli 2019
        </p>
    





    <a href="" class="council-link feedback-form-trigger d-block" title="Er der noget galt med denne side?">Er der noget galt med denne side?</a>

    
                    <p class="h4 modal-title">Er der noget galt med denne side?</p>
                <p class="modal-body">
                    
                </p>
            


        </div>