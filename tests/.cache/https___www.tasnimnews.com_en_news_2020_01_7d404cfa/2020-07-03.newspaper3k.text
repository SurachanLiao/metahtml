به گزارش خبرگزاری تسنیم به نقل از الجزیره، مرسی شب گذشته ( شنبه) در سخنانی که به صورت مستقیم از شبکه تلویزیونی المصریه پخش شد، با بیان اینکه اختیارات رئیس جمهور در پیش نویس قانون اساسی کاهش یافته است، اعلام کرد که همه پرسی روز شنبه (پانزدهم دسامبر) برگزار خواهد شد.

مرسی در این سخنان، تاکید کرد، در طول دهه های گذشته رویای ما این بود که مردم منبع قدرت باشند و این همان چیزی است که در پیش نویس قانون اساسی لحاظ شده است.

رئیس جمهور مصر ادامه داد مصری ها برای برداشتن گام به جلو و رسیدن به اهداف انقلاب پافشاری می کنند. در تاریخ معاصر ما کمیته ای منتخب نبوده که متن قانون اساسی را تدوین کرده باشد بلکه اعضای این کمیته ها یا به خواست پادشاهان یا روسای جمهوری منصوب می شدند.

اعضای مجلس مؤسسان مصر روز پنجشنبه گذشته همه مفاد پیش‌نویس قانون اساسی را تصویب کردند و آن را به محمد مرسی ارائه دادند.

با این وجود مخالفان محمد مرسی هنوز در التحریر حضور دارند و با افزایش اختیارات وی و قانون اساسی جدید مخالف هستند.