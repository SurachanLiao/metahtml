<div><h2>Cosa fa il Consiglio dell'UE?</h2><h3> Negozia e adotta la normativa dell'UE</h3><p>Il Consiglio dell'EU &#232; un organo decisionale essenziale dell'UE.</p><p><b>Negozia e adotta gli atti legislativi,</b> nella maggior parte dei casi insieme al Parlamento europeo, mediante la procedura legislativa ordinaria, nota anche come procedura di codecisione. La codecisione &#232; utilizzata per i settori in cui l'UE ha competenza esclusiva o concorrente con gli Stati membri. In tali casi, il Consiglio legifera sulla base delle proposte presentate dalla Commissione europea.</p><h3> Coordina le politiche degli Stati membri</h3><p>Il Consiglio &#232; responsabile del coordinamento delle politiche degli Stati membri in ambiti specifici, ad esempio:</p><ul><li><b>le politiche economiche e di bilancio:</b> il Consiglio coordina le politiche economiche e di bilancio degli Stati membri per rafforzare la governance economica nell'UE, controlla le politiche di bilancio e consolida il quadro di bilancio dell'UE; si occupa inoltre degli aspetti giuridici e pratici riguardanti l'euro, i mercati finanziari e i movimenti di capitali. </li><li><b>istruzione, cultura, giovent&#249; e sport:</b> il Consiglio adotta i quadri politici ed i piani di lavoro in tali settori, che stabiliscono le priorit&#224; per la cooperazione tra gli Stati membri e la Commissione.</li><li><b>politica occupazionale:</b> &#160;il Consiglio elabora orientamenti e raccomandazioni annuali destinati agli Stati membri, sulla scorta delle conclusioni del Consiglio europeo sulla situazione occupazionale nell'UE.</li></ul><h3> Elabora la politica estera e di sicurezza comune dell'UE</h3><p>Il Consiglio <b>definisce e attua</b> la politica estera e di sicurezza dell'UE in base agli orientamenti stabiliti dal Consiglio europeo. Ci&#242; comprende anche l'aiuto umanitario e allo sviluppo fornito dall'UE, la difesa e il commercio. <b>Insieme all'alto rappresentante </b>dell'Unione per gli affari esteri e la politica di sicurezza, il Consiglio assicura l'unit&#224;, la coerenza e l'efficacia dell'azione esterna dell'Unione.&#160;</p><h3> Conclude accordi internazionali</h3><p>Il Consiglio<b>fornisce alla Commissione il mandato </b>per negoziare a nome dell'UE accordi tra l'UE e paesi terzi e organizzazioni internazionali. Al termine dei negoziati, il Consiglio <b>decide in merito alla firma e alla conclusione</b> dell'accordo sulla scorta di una proposta della Commissione. Il Consiglio <b>adotta inoltre la decisione finale</b> relativa alla conclusione dell'accordo, una volta che il Parlamento europeo ha dato la sua approvazione (necessaria per i settori che sono soggetti alla codecisione) e che l'accordo &#232; stato ratificato da tutti gli Stati membri dell'UE.</p><p>Gli accordi possono riguardare settori ampi, come il commercio, la cooperazione e lo sviluppo, o ambiti pi&#249; ristretti, come i tessili, la pesca, le dogane, i trasporti, la scienza e la tecnologia, ecc.&#160;</p><h3> Adotta il bilancio dell'UE</h3><p>Il Consiglio <b>adotta il bilancio dell'UE</b> insieme al Parlamento europeo.</p><p>L'esercizio finanziario copre un anno civile. Di norma &#232; adottato a dicembre e inizia il 1&#186; gennaio dell'anno successivo.</p>




















            

            
    <p class="clearfix"></p>
     



            
                

            




    <p class="time-wrapper">
            Ultima modifica  
            17 luglio 2019
        </p>
    





    <a href="" class="council-link feedback-form-trigger d-block" title="Problemi con questa pagina?">Problemi con questa pagina?</a>

    
                    <p class="h4 modal-title">Problemi con questa pagina?</p>
                <p class="modal-body">
                    
                </p>
            


        </div>