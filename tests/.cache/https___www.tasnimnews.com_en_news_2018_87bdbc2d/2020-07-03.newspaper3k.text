به گزارش خبرگزاری تسنیم؛ به دنبال احکام صادر شده توسط محمد مرسی رئیس جمهور مصر، بسیاری از گروه های لیبرال و طرفداران نظام پیشین در خیابان های قاهره و اسکندریه دست به تظاهرات زده و در میدان تحریر قاهره تحصن کردند.

پس از آن که پیش نویس قانون اساسی جدید این کشور روز گذشته به تصویب مجلس مؤسسان قانون اساسی رسید، حامیان محمد مرسی نیز به خیابان ها ریخته و در مقابل مخالفان دولت دست به تظاهرات زدند.

این تظاهرات با نام «شریعت و قانون» و به دعوت جریان های اسلامگرا در مناطق مختلف کشور برگزار شده است.

شبکه تلویزیونی الجزیره که مستقیم به پوشش این اخبار می‌پردازد، از درگیری مخالفان و موافقان مرسی در برخی شهرهای خبر داده بود.

این تظاهرات در مقابله با تظاهرات، اعتصاب و نافرمانی مخالفان رئیس جمهور که خواستار برکناری وی هستند برگزار شده است.

حزب «آزادی و عدالت» شاخه سیاسی جماعت اخوان المسلمین، اعلام کرد که تظاهرات روز شنبه گروه‌های اسلامگرا، ملی‌گرا و انقلابی، به منظور حمایت از رئیس جمهور منتخب مصر برنامه ریزی شده است.

همچنین جماعت اسلامی و گروه دعوت سلفیة و انصار السنة المحمدیة و احزاب آزادی و عدالت و حزب النور و نیز تظاهراتی با عنوان «حمایت از قانون والشریعة» در میدان مسجد عمر مکرم در اسیوط برگزار کردند.

از سوی دیگر، اعتصاب جریان های مخالف در میدان التحریر قاهرة ادامه دارد. این در حالی است که شورای قانون اساسی ، پیش نویس این قانون را تصویب کرده و قرار است امروز به رئیس جمهور تحویل دهد.

خالد علی نامزد سابق ریاست جمهوری مصر نیز در سخنانی در جمع تظاهرکنندگان خواستار نافرمانی مدنی در تمامی کشور تا لغو پیشنویس قانون اساسی شد.

بر اساس پیش‌نویس قانون اساسی که توسط شورای قانون اساسی به تصویب رسید، شریعت اسلامی مبنای تدوین قوانین در مصر قرار خواهد گرفت.

محمد البرادعی از رهبران معترضان در این باره گفته است که پیش‌نویس قانون اساسی، «غیرقانونی» است و رئیس جمهور مصر مسئول درگیری‌های آینده در کشور خواهد بود.

طی تظاهرات های امروز، چند تن از تظاهر کنندگان نیز مجروح شدند. منابع امنیتی مصر به خبرنگاران اعلام کردند که یک نفر از تظاهر کنندگان نیز بر اثر افتادن درخت جان باخت. در این حادثه، 24 تن دیگر نیز به شدت مجروح شدند.

بسیاری از نیروهای امنیتی مصر نیز برای حراست از تاسیسات مهم و سفارتخانه های خارجی، در حالت آماده باش کامل به سر برده و در مناطق مختلف استان الجیزه استقرار نظامی یافته اند. به گفته مسؤولان امنیتی مصری، این حضور نیروهای نظامی به منظور تامین امنیت تظاهرات های میلیونی روزهای آینده صورت گرفته است.

پایان پیام/