Deci pornim cu un virus Windows care injectează altele. Sarcina utilă trece în cutia gri, strică centrifuga, iar programul nuclear iranian e întârziat — misiune îndeplinită. E ușor, nu? Vreau să vă spun cum am aflat asta. În urmă cu șase luni când am început cercetarea Stuxnet, scopul lui era complet necunoscut. Singurul lucru cunoscut era partea Windows, foarte complexă, cea care injectează sarcina utilă, folosind multiple vulnerabilități nerezolvate. Și părea că vrea să facă ceva cu aceste cutii gri, aceste sisteme de control în timp real. Asta ne-a atras atenția, și am început un proiect de laborator unde am infectat mediul nostru cu Stuxnet și am verificat acest lucru. Și atunci s-a întâmplat ceva amuzant. Stuxnet s-a comportat ca un șoarece de laborator căruia nu-i place brânza noastră — a mirosit-o, dar n-a vrut s-o mănânce. Nu avea sens pentru mine. Și după ce am experimentat cu diferite arome de brânză, am înțeles: păi, asta-i un atac țintit. Este complet țintit. Virusul umblă activ după pradă pe cutia gri dacă o anumită configurație e găsită, și numai dacă programul pe care încearcă să-l infecteze chiar rulează pe acea țintă. Iar dacă nu, atunci Stuxnet e pasiv.