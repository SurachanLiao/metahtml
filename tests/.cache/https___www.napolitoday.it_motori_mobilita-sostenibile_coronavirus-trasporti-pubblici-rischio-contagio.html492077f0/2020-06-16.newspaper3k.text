Se spostarsi è davvero indispensabile, spiega l'Aci di Napoli in un comunicato, allora "è raccomandabile usare il mezzo privato, per evitare promiscuità e rischi di contagio. Anche questo significa saper fare la scelta migliore per sé e per gli altri".

Il Presidente dell'Automobile Club Napoli, Antonio Coppola, spiega: "In questo momento, contrariamente a quanto abbiamo sempre sostenuto, l'uso del trasporto pubblico non è raccomandabile essendo più pericoloso per la salute propria ed altrui. Quando il peggio sarà passato, torneremo a promuoverlo come modalità prioritaria di spostamento, ma l'emergenza attuale ci impone un orientamento contrario".

L'Aci Napoli ha quindi chiesto alla nostra amministrazione comunale di voler sospendere, per il periodo di emergenza, tutte le limitazioni alla circolazione, come quelle delle Ztl e per le auto ante Euro IV, al fine di favorire l'uso dei veicoli privati da parte di chi è costretto ad uscire di casa e, per tutelarsi, non vuole utilizzare il trasporto pubblico. "Le attuali condizioni consentono di poter adottare tranquillamente un simile provvedimento senza alcuna ripercussione sul piano del traffico e dell'inquinamento".